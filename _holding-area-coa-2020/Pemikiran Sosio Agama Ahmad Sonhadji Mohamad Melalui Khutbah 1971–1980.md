---
title: Pemikiran Sosio Agama Ahmad Sonhadji Mohamad Melalui Khutbah 1971–1980
permalink: /holding-area/chapters-on-asia-2020/pemikiran-sosio-agama-ahmad-sonhadji/
variant: markdown
description: ""
---
#### **Pendahuluan**

Ahmad Sonhadji lebih dikenali sebagai tokoh tafsir di Singapura melalui
*Tafsir ‘Abr al-Athir* atau *Tafsir al-Quran di Radio* yang telah dihasilkan
selama 25 tahun. Namun terdapat banyak karya beliau yang belum diberi
perhatian dan dikaji. Ini termasuklah koleksi khutbah sebanyak 112 naskah
yang memaparkan pemikiran Ahmad Sonhadji yang dihasilkan sejak
tahun 1971 hingga tahun 1980.1 Kesemua manuskrip ini masih utuh tidak
terusik disimpan oleh ahli keluarga beliau yang telah memberi izin kepada
Perpustakaan Negara Singapura untuk membuat dan menyimpan salinan
digital. Kajian telah dijalankan untuk mengenalpasti unsur-unsur yang
mempengaruhi pemikiran sosio-agama Ahmad Sonhadji, mengenalpasti
isu-isu sosio-agama di Singapura melalui koleksi khutbah Ahmad Sonhadji
1971–1980, dan menjelaskan bentuk pemikiran sosio-agama Ahmad
Sonhadji menerusi koleksi khutbahnya. Dapatan kajian menunjukkan
bahawa terdapat isu sosio-agama dalam koleksi khutbah Ahmad Sonhadji
dan dibahagikan kepada empat tema utama, iaitu al-Quran dan Hubungan
dengan Tuhan; Ekonomi, Kerjaya dan Pendidikan; Wanita, Kekeluargaan,
Kemanusiaan dan Kemasyarakatan; dan Adab, Etika dan Integriti.

Artikel ringkas ini hanya menyentuh tema Wanita, Kekeluargaan,
Kemanusiaan dan Kemasyarakatan, dan Adab, Etika dan Integriti.
Kajian penuh boleh dibaca melalui buku *Pemikiran Sosio-Agama Ahmad
Sonhadji Mohamad Melalui Koleksi Khutbah (1971–1980)* terbitan Pergas
pada tahun 2021. Koleksi khutbah Ahmad Sonhadji ini berharga kerana
ia merakam naratif penting pengalaman serta pandangan beliau terhadap
isu-isu yang dihadapi masyarakat Melayu Singapura. Pemikiran sosioagama,
gagasan idea dan panduan yang disampaikan melalui koleksi
khutbah ini telah dapat membantu masyarakat Singapura melalui cabaran
kehidupan dengan bijak, tabah dan berdaya tahan. Ia juga membuktikan
bahawa Ahmad Sonhadji bukan sahaja dikenali sebagai seorang mufasir
al-Quran di kawasan Nusantara, bahkan boleh diangkat sebagai seorang
reformis sosial yang progresif dan berwawasan yang mencadangkan jalan
keluar bagi permasalahan yang dihadapi masyarakat Melayu Singapura.
Ketajaman pandangan, kehalusan pemikiran serta ketelitian dalam merawat
masalah masyarakat terserlah melalui koleksi khutbah ini. Implikasi
yang diharapkan adalah agar koleksi khutbah ini terus dikaji kerana
ia menggambarkan kebijaksanaan dan daya intelektual permata tafsir
Singapura ini. Justeru ia perlu dicetak semula sebagai karya agung untuk
menjadi rujukan para intelektual, pengkaji sosial, khatib, dan masyarakat
umum. Disamping itu, ia masih relevan dijadikan sebagai panduan
masyarakat dalam menghadapi isu-isu sosio-agama semasa.
Biografi

#### **Biografi Ringkas**
Ahmad Sonhadji Mohamad Milatu dilahirkan pada 18 Ogos 1922, di desa
Pengging, Surakarta Jawa Tengah Indonesia. Ibunya bernama Raden Ummi
Salamah seorang wanita keturunan bangsawan Jawa yang merupakan cucu
kepada Raja Kesultanan Solo. Ayahnya pula bernama Mohamad Milatu
yang merupakan seorang agamawan yang pernah menuntut di beberapa
sekolah agama (pesantren) di Jawa, Madura dan beberapa daerah lain di
Indonesia. Beliau adalah anak pertama dari 10 orang cahaya mata dari
pasangan ini.2

Ahmad Sonhadji adalah seorang tokoh ilmuan yang dihormati dalam
kalangan masyarakat Melayu Islam di Singapura. Beliau telah memberikan
banyak sumbangan bakti dalam pelbagai lapangan dan antara hasil
peninggalan beliau yang banyak adalah bahan-bahan penulisan. Karyakarya
peninggalan beliau ini merupakan khazanah yang amat bernilai
yang menggambarkan pemikiran dan keilmuan yang boleh dijadikan
sumber rujukan.

Ramai karyawan mapan Melayu Singapura berhijrah ke Kuala Lumpur
setelah berlaku perpisahan di antara Singapura dan Malaysia pada tahun
1965 kerana melihat masa depan mereka lebih cerah di sana. Ahmad
Sonhadji, walaupun telah menghasilkan banyak karya sejak awal tahun
1960-an lagi, adalah antara segelintir karyawan Melayu Singapura yang
tidak berhijrah bersama-sama dengan para karyawan mapan yang lain.
Malahan beliau terus menetap di Singapura dan terus menghasilkan naratifnaratif
baharu pada era pasca perpisahan. Karya-karya yang dihasilkan
pada era pasca perpisahan ini merupakan dokumentasi penting yang
merakam pengalaman masyarakat Melayu Singapura mengharungi zaman
yang genting.

Usaha untuk mendidik dan memberikan kesedaran tentang pentingnya
memahami al-Quran melalui ilmu Tafsir kepada masyarakat Melayu
Singapura telah dimulakan sebelum perpisahan antara Singapura dan
Malaysia. Ahmad Sonhadji telah memulakan usaha penulisan ilmu Tafsir
sejak tahun 1959 dan menyampaikannya melalui saluran radio. Rancangan
yang dinamakan *Pancharagam Tafsir Al-Quran* ini diudarakan melalui
saluran Radio Nasional Singapura setiap minggu pada hari Khamis pada
waktu malam. Berlangsungnya program ini sekian lama dan diadakan
secara konsisten menunjukkan penerimaan masyarakat Islam Singapura
terhadap pelajaran Tafsir al-Quran.

Beliau juga merupakan seorang mufasir yang melakukan kajian secara
konsisten dan menyediakan teks bagi pengisian program ini. Cara
penyampaian beliau bersifat sederhana dalam mentafsirkan ayat-ayat
al-Quran dan mengaitkan tafsiran yang sesuai dengan konteks Singapura.
Cara penyampaian beliau yang bersifat akomodatif telah berjaya menarik
minat masyarakat Islam Singapura untuk memahami al-Quran dan tidak
menerima tentangan terutama daripada pihak pemerintah Singapura yang
pada masa tersebut menekankan kepentingan kesatuan bangsa, kemodenan
dan pendidikan.

Walaupun demikian, kadar penguasaan al-Quran dalam kalangan
masyarakat Melayu Singapura pada masa tersebut belum dapat diketahui
dan belum dapat diukur. Ini kerana ketiadaan institusi khusus yang
menguruskan tentang pembelajaran al-Quran dalam masyarat Melayu
Singapura. Hanya pada tahun 1980-an terdapat saranan dalam kalangan
masyarakat Melayu Islam Singapura akan kepentingan menubuhkan
institusi khusus bagi pembelajaran al-Quran secara menyeluruh.
Sebuah Jawatankuasa Induk al-Quran ditubuhkan pada tahun 1994 dan
dipengerusikan oleh Ahmad Sonhadji sendiri sehingga tertubuhnya institusi
pendidikan al-Quran di Masjid Kampung Siglap pada tahun 1994. Institusi
ini kemudiannya dikenali sebagai Darul Quran Singapura pada tahun 2009.

Di bawah adalah titik-titik penting yang memberi gambaran ringkas
tentang perjalanan hidup Ahmad Sonhadji sejak beliau mula dilahirkan
sehingga tarikh kematiannya.

#### **Kronologi Sejarah kehidupan Ahmad Sonhadji**

1922: Lahir di Surakarta Jawa Tengah Indonesia<br>
1927: Berhijrah bersama keluarga ke Singapura<br>
1930–36: Mendapat pendidikan awal sekolah rakyat hingga kelas lima di Rengat,<br>          Inderagiri<br>
1937–44: Melanjutkan pelajaran di Madrasah Al-Junied dari kelas Tahdiri<br>     hingga tahun enam<br>
1942: Mengasaskan Perguruan Agama Islam Rengat bersama guru<br>   beliau Hj Marzuki<br>
1945: Mengajar sebagai guru pelatih di Madrasah Al-Junied<br>
1945: Mendirik n rumah tangga bersama Hajah Napsiah Bte Ibrahim<br>
1945: Mendirikan Madrasah Bustanul Arifin dan Madrasah Al-Diniyah
di Singapura<br>
1945: Bertugas dengan Radio Jepun sebagai pemerhati dan penterjemah
di Singapura<br>
1946–50: Menceburi bidang perniagaan dan keusahawanan<br>
1951: Mengajar semula di Madrasah Al-Junied<br>
1957–66: Bertugas pada sebelah petang dalam bidang pentadbiran di
Qalam Press<br>
1957: Mengasaskan PERGAS bersama angota-anggota lain dan menjadi
setiausaha<br> 
   bahagian pendidikan yang pertama<br>
1958–60: Menjadi ahli Jawatankuasa Pendidikan Agama Islam,<br>   Kementerian Pelajaran Singapura sebagai wakil PERGAS melakar<br>      
kurikulum dan menghasilkan 10 buku teks<br>
1959–84: Mebuat kajian dan penulisan *Tafsir al-Quran di Radio (Tafsir
‘Abr al-Athir)*<br>
1960–62: Menjadi ahli Jawatankuasa Penasihat Islam, Kementerian Hal
Ehwal<br>     Masyarakat Singapura<br>
1966–70: Berkhidmat sebagai ketua guru di Sekolah Menengah Arab
Hasanal Bolkiah di Brunei<br>
1970–80: Menghasilkan lebih 100 Karya Khutbah Jumaat mengikut tema<br>
1973–80: Menjadi Mudir Madrasah Al-Junied dan mengasilkan tujuh buah
Buku Teks<br>
1974–86: Menganggotai ahli Lembaga Rayuan MUIS<br>
1974–92: Menjadi ahli Jawatankuasa Fatwa MUIS<br>
1980–92: Menjadi ahli Majlis Tertinggi MUIS<br>
1980: Menjadi Imam dan Khatib tetap Masjid Muhajirin<br>
1983: Mencetak karya *Kaedah Tafsir Al-Quran* yang dihasilkan pada
tahun 1970-an<br>
1988: Mendapat Pingat Bakti Masyarakat<br>
1991: Menjadi ahli penasihat MUIS<br>
1991: Selesai mencetak *Tafsir Abr al-Athir* edisi lengkap setelah berkarya
selama lebih 25 tahun<br>
1992: Pengerusi Madrasah Irsyad dan Pengerusi Lembaga Pendidikan
Quran Singapura<br>
1992: Mendapat Anugerah Jasa Cemerlang dari MUIS<br>
1995: Menubuhkan sebuah Rumah Wakaf di Johor Bahru<br>
2002: Mendapat pengiktirafan sebagai Imam Masjid Muhajirin selama
22 tahun pada usia 80 tahun<br>
2010: Meninggal dunia pada 12 Ogos 2010 di Singapura

#### **Latar Belakang: Selepas Perpisahan**

Singapura mula berkembang pesat setelah berpisah daripada Malaysia
pada tahun 1965 dan menghadapi pelbagai cabaran pada tahun-tahun
pertumbuhannya sehingga menjadi sebuah kota metropolitan. Jumlah
penduduknya sebanyak 2.07 juta pada tahun 1970 dan meningkat kepada
2.4 juta penduduk pada tahun 1980. Masyarakat Melayu Singapura
membentuk jumlah penduduk minoriti terbesar sebanyak 15 peratus
dengan jumlah 311,379 penduduk pada tahun 1970. Walaupun jumlahnya
meningkat kepada 351,508 penduduk berbangsa Melayu, tetapi mengikut
jumlah peratusan ia sedikit berkurang kepada 14.6 peratus pada
tahun 1980.3

Isu-isu yang dihadapi oleh masyarakat Melayu semenjak era perpisahan
di antara Singapura dan Malaysia pada tahun 1965 sering mendapat
perhatian para pengkaji dan ilmuan hingga ke hari ini. Fokus utama yang
sering mendapat perhatian adalah situasi kehidupan masyarakat Melayu
berbanding bangsa-bangsa lain, kondisi taraf kehidupan mereka, isu-isu
yang sering menjadi cabaran mereka disamping pencapaian dalam pelbagai
bidang yang mereka ceburi sebagai gambaran pencapaian masyarakat
Melayu Singapura.

Dalam perkembangan masyarakat Melayu Islam Singapura, isu-isu sosial
dan agama sering kali menarik perhatian para pengkaji. Perbincangan isu
yang sering berlegar dalam kalangan masyarakat Melayu antaranya adalah
kekurangan barisan ilmuan, kekurangan barisan kepimpinan, ketinggalan
dalam tahap pencapaian dalam pendidikan, jurang pendapatan ekonomi
yang masih besar, peningkatan jumlah pengangguran, peningkatan
isu rumah tangga seperti penceraian, masalah penagihan dadah dan
kedudukan masyarakat Melayu dalam perkembangan politik negara.

Perkembangan ini boleh diperolehi berdasarkan dokumentasi yang telah
dihasilkan oleh ahli akademik, para pemikir mahupun pihak pemerintah
secara rasmi.

Pemikiran sosio-agama Ahmad Sonhadji boleh dilihat apabila membaca
karya-karya penulisan beliau. Isu-isu yang dihadapi oleh masyarakat
Melayu sering dibincangkan antaranya melalui khutbah-khutbah
beliau yang disampaikan kepada khalayak secara terancang melalui
kemahiran dan kepintaran beliau mengarang khutbah dengan menyentuh
permasalahan berkaitan isu-isu sosial yang dilalui oleh masyarakat pada
masa itu. Ia sekaligus membuktikan keprihatinan beliau terhadap keadaan
yang berlaku dalam masyarakatnya dan mengambil pendekatan yang sesuai
dengan membincangkan permasalahan tersebut melalui khutbahnya kepada
khalayak yang mempunyai latar belakang yang pelbagai.

Selain itu, beliau juga boleh dikategorikan sebagai seorang reformis
sosial yang bukan sahaja mampu mengenal pasti permasalahan yang
berlaku dalam masyarakatnya tetapi mampu menjadi agen perubahan.
Beliau mengemukakan solusi atau jalan keluar kepada permasalahan
tadi melalui khutbah yang disampaikan sepanjang lebih dua dekad,
disamping menghasilan karya tafsir di radio dan keterlibatan dalam
khidmat masyarakat.

Khutbah-khutbah tulisan tangan yang dihasilkan ini sangat berkait
rapat dengan sejarah perkembangan masyarakat Melayu di Singapura.
Ada khutbah yang dikarang dengan tujuan untuk menaikkan semangat
bekerja dalam kalangan masyarakat Melayu. Khutbah yang disampaikan
ketika berlakunya kegawatan ekonomi pada tahun 1975 bertujuan untuk
merangsang persaingan dalam meningkatkan tahap ekonomi negara yang
masih baharu pada masa tersebut. Ada pula isi khutbah yang bertujuan
mendidik masyarakat tentang kepentingan menjaga hak kaum wanita dan
kebajikan anak-anak.

#### **Tema: Wanita, Kekeluargaan, Kemanusiaan Dan Kemasyarakatan**
Wanita memainkan peranan penting dalam membangunkan sesebuah
masyarakat dan negara bersama kaum lelaki. Peranan mereka tidak boleh
dinafikan kerana setiap golongan mempunyai peranan khusus yang
tidak dapat disempurnakan oleh gender yang lain. Kelembutan sentuhan
wanita dalam mengasuh anak dan menjaga kebajikan keluarga tidak dapat diambil alih sepenuhnya oleh golongan lelaki. Tugas buruh kasar lebih
sesuai dipikul oleh lelaki kerana kekuatan fizikal yang dikurniakan Tuhan
kepada mereka. Kedua-dua tugasan ini tidak merendahkan mana-mana
pihak wanita ataupun lelaki kerana mereka saling lengkap-melengkapi
dalam setiap urusan kehidupan. Walaupun demikian, kaum wanita sering
dilihat sebagai golongan kelas kedua dalam sesuatu struktur masyarakat
tradisional. Ini tergambar melalui bidang pendidikan, pekerjaan dan
ekonomi. Pencapaian wanita didapati lebih rendah daripada lelaki dalam
bidang-bidang tersebut.

Lebih ramai lelaki yang memperoleh pendidikan formal dan mendapat
tangga gaji yang lebih tinggi daripada wanita dalam bidang pekerjaan. Ini
dapat dilihat melalui jumlah lelaki Melayu yang mempunyai kelulusan
peringkat pos-menengah adalah seramai 1,358 orang, manakala jumlah
wanita Melayu dengan kelulusan yang sama adalah seramai 806 orang
sahaja pada tahun 1980. Manakala pendapatan purata pekerja lelaki Melayu
diantara S$386–S$602, jumlah purata yang diterima oleh golongan wanita
pula adalah di antara S$262–S$416 sahaja. Kedua-dua bidang pendidikan
dan pekerjaan ini lebih dikuasai golongan lelaki berbanding wanita.4

Menurut kajian, terdapat perubahan pada status wanita dalam masa
sedekad antara tahun 1970 dan 1980 dalam bidang ekonomi dan pendidikan
wanita. Begitu juga terdapat peningkatan kedudukan sosial wanita dalam
undang-undang di Singapura.

Walaupun wanita Singapura telah berjaya meningkatkan pencapaian
mereka dari segi jumlah pendaftaran dalam institusi pendidikan,
pencapaian dalam pendidikan tinggi, peningkatan dalam tenaga buruh dan
meningkatkan pendapatan mereka antara 1970–1990, namun pencapaian
kaum lelaki masih jauh mengatasi pencapaian wanita dalam hal-hal ini.5

Penceraian juga merupakan antara isu yang memberikan kesan terutama
kepada wanita dan anak-anak. Jumlah kes penceraian dalam kalangan
masyarakat Singapura pada tahun 1970 adalah sebanyak 6,967 kes
bersamaan dengan 0.3 peratus daripada jumlah keseluruhan penduduk. Pada tahun 1980, kes penceraian meningkat lebih 100 peratus dengan
jumlah 16,664 kes atau sebanyak 0.7 peratus.6

Institusi keluarga adalah penting bagi wanita kerana ia memberi jaminan
keselamatan kepada mereka dan anak-anak. Jumlah anak-anak daripada
wanita yang berkerjaya adalah sebanyak 60,240. Jumlah kanak-kanak yang
diasuh oleh suri rumah sepenuh masa pula lebih tiga kali ganda berbanding
jumlah wanita yang bekerja sebanyak 232,125 orang pada tahun 1980.7

Kebajikan dan masa depan anak-anak sangat penting bagi menentukan
kebahagian wanita. Jika penceraian tidak diberikan perhatian dan
dibendung maka banyak keperluan golongan wanita yang tidak dapat
dipenuhi dan kebajikan anak-anak terjejas, terutamanya jika anak itu masih
terlalu kecil.

Transliterasi: Si suami bersembahyang dengan sungguh-<br> sungguh
dan berpuasa dengan teratur, sedangkan isterinya<br> 
tidak pernah sekali juga melakukannya. Anak laki-laki<br> 
dihantar dengan sungguh-sungguh ke sekolah dan tempat<br> 
pengajian tetapi anak perempuan dibiarkan tinggal di rumah<br> 
tidak diberi didikan yang cukup untuk dirinya di belakang<br> 
hari. Bukankah anak perempuan itulah nanti apabila telah<br> 
menjadi seorang ibu, maka dia pulalah sebagai guru yang<br> 
pertama sekali kepada anaknya. Pendapatnya anak perempuan<br> 
sama pentingnya dengan anak laki-laki dalam membangun<br> 
masyarakat, bangsa, serta negara. Malah mempunyai<br> 
kedudukan yang sama di dalam beramal soleh dan berbakti<br> 
kerana akan menerima upah dan pahala yang sama pun.

Ahmad Sonhadji menyentuh sikap kurang prihatin sebahagian suami
terhadap keperluan keagamaan isteri dan sikap sebahagian masyarakat
melayani anak lelaki melebihi anak perempuan dalam memberikan
pendidikan dunia dan agama. Ia adalah sesuatu tindakan yang salah dan
perlu diperbaiki. Ini kerana menurut beliau, darjat kedudukan wanita
dan lelaki di sisi Allah s.w.t adalah sama. Setiap mereka akan mendapat
ganjaran dan balasan sesuai dengan amal kebajikan yang mereka kerjakan.
Menurut beliau lagi, penghormatan al-Quran terhadap wanita adalah tinggi
kerana peranan penting yang dimainkan oleh mereka terutamanya dalam
kehidupan para pemimpin dan tokoh-tokoh penting. Nama-nama penting
seperti Maryam yang merupakan ibu kepada Nabi Isa, Asiah isteri kepada
Firaun yang menjaga keselamatan Nabi Musa dan Khadijah isteri kepada
Nabi Muhammad s.a.w. diberikan sebagai contoh. Mereka merupakan
tokoh-tokoh wanita penting dalam kehidupan para nabi dan menjadi
tulang belakang kepada usaha dakwah para nabi dengan memberikan
sokongan penuh tanpa berbelah bagi. Kelembutan dan kehalusan mereka
tidak dapat ditandingi oleh lelaki. Dengan adanya sifat-sifat ini, menonjol
tugasan utama seorang wanita iaitu kemampuan mereka memelihara dan
memastikan kesejahteraan keluarga dan ketaatannya kepada Allah s.w.t
dan suami.

Transliterasi: Maksudnya, ibu yang telah bersedia untuk<br> 
menyusukan anaknya, maka janganlah si suami mengambil<br> 
anaknya pula untuk disusukan kepada perempuan lain kerana<br> 
yang demikian itu akan menyusahkan ibu tersebut atau<br> 
janganlah ibu itu dipaksa menyusukan anaknya supaya menjadi<br> 
kesusahan kepadanya, padahal ia tidak sanggup menyusukannya.<br> 
Dalam pada itu, menyusukan anak itu tiadalah wajib baginya.<br> 
Begitu pula ayah anak itu, janganlah dibebankan dengan<br> 
meletakkan anaknya kepadanya. Pada hal anak itu perlu<br> 
disusui oleh ibunya, sehingga menyusahkan ke atas dirinya<br> 
dan diri kanak-kanak itu. Walhasil salah seorang dari kedua<br> 
ibu dan bapa itu janganlah saling sakit menyakiti dan susah<br> 
menyusahkan akan anak mereka bahkan hendaklah keduanya<br> 
bertanggungjawab di atas kehidupannya.

Khutbah ini menarik perhatian kerana tajuk ini biasanya dibincangkan
dalam kalangan wanita tetapi disampaikan kepada hadirin yang terdiri
daripada kaum lelaki semuanya. Ia berkaitan memberikan susu ibu kepada bayi. Ia menunjukkan bahawa Ahmad Sonhadji sangat peka terhadap
kebajikan golongan wanita dan kanak-kanak dengan memberikan nasihat
dan mengingatkan kepada kaum lelaki akan tugas mereka menjaga
kebajikan wanita dan anak-anak. Laporan banci kebangsaan pada tahun
1980 menunjukkan jumlah wanita Melayu adalah sebanyak 76,381.
Manakala yang berkerjaya hanya sebanyak 22, 975 dan jumlah majoriti
wanita yang tidak bekerja dan mengharapkan sokongan suami atau bapa
adalah sebanyak 53,405.8

Ahmad Sonhadji menjelaskan bahawa memberikan susu ibu kepada
bayi merupakan makanan asas bagi bayi terutama yang baharu lahir
agar mereka dapat membesar dengan sihat. Oleh itu, kebajikan ibu yang
menyusukan harus diberi perhatian agar kebajikan anak itu juga turut
terjaga. Persefahaman di antara suami dan isteri dalam perkara ini harus
diwujudkan demi menjaga kemaslahatan anak-anak ini.

Transliterasi: Sesungguhnya sangatlah aibnya sesebuah<br> 
rumahtangga yang dibina di atas dasar permainan. Suami<br> 
isteri yang kerap bercerai disebabkan pertengkaran yang kecil<br>l
tetapi kemudiannya rujuk dengan melakukan yang sedemikian<br> 
itu berkali-kali, sesungguhnya telah mempermainkan<br> 
pembinaan rumahtangga mereka kerana bercerai itu bererti<br> 
meruntuhkannya dan rujuk bererti membinanya. Jika<br> 
berulangkali berlaku keruntuhan rumahtangga, bukan hanya<br> 
keduanya sahaja yang akan menderita tetapi kesannya juga<br> 
sangat buruk terhadap kehidupan anak-anak mereka, baik<br> 
dalam belaan dan asuhan maupun dalam didikannya dan<br> 
pelajaran. Bahkan juga mengganggu pertumbuhan jiwa<br> 
kanak-kanak yang baik selalu mengharapkan kasih sayang<br> 
dari kedua ibu bapanya. Itulah sebabnya Tuhan membataskan<br> 
bercerai hanya setakat dua kali sahaja. Bila bercerai pada kali<br> 
yang ketiga, tak boleh rujuk semula kecuali dengan syarat<br> 
yang ketat. Namun demikian, rujuk pun ada gunanya dan<br> 
ada hikmahnya.