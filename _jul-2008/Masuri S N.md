---
title: Masuri S N
permalink: /vol-4/issue2/jul-2008/masuri-malay-poetry/
description: orn Masuri Bin Salikun, Masuri was a prolific poet, composing more
  than 1,000 poems in his lifetime. He was a founding member of Angkatan
  Sasterawan ’50 (Asas ’50), a leading Malay literary organisation in Singapore,
  and is regarded as a pioneer in modern Malay poetry.
---
#### Born Masuri Bin Salikun, Masuri was a prolific poet, composing more than 1,000 poems in his lifetime. He was a founding member of Angkatan Sasterawan ’50 (Asas ’50), a leading Malay literary organisation in Singapore, and is regarded as a pioneer in modern Malay poetry.

“*Dunia sastera hari ini juga mengharapkan kelahiran manusia Melayu baru yang*<br>   *berakhlak mulia dan berwatak bersih. Tetapi dalam masa yang sama kita inginkan*<br>   *kelahiran-kelahiran manusia-manusia yang bijaksana, “jauhari yang mengenal* <br>  *manikam”, sentiasa waspada dan dapat mengatasi keadaan zamannya, dengan* <br>  *berbekalkan iman dan keyakinan agar dapat mencapai kebahagiaan hidup di dunia*<br>*dan di akhirat kelak*.” <br>               (Dalam Merenung Dalam, (2006) ms. 196)

Masuri bin Salikun atau lebih dikenali sebagai Masuri S N dilahirkan pada 11 Jun 1927 di Singapura. Beliau mendapat pendidikan awal di Sekolah Melayu Telok Kurau dan Geylang dari tahun 1933 hingga 1940 dan menjadi guru pelatih hingga 1946. Dari tahun 1946 hingga 1949, beliau melanjutkan pelajaran di Maktab Perguruan Sultan Idris (MPSI), Tanjung Malim, Perak. Sesudah lulus dari MPSI, Masuri pulang ke Singapura dan menjadi seorang pendidik, sementara pada sebelah malamnya mengikuti kelas bahasa Inggeris di Mercantile Institution dan C.Y.M.A. College.

Jawatan terakhir beliau ialah guru besar sekolah rendah yang disandang dari tahun 1971 sehingga beliau bersara pada 12 Jun 1981. Dari tahun 1984 hingga tahun 1985, Masuri dilantik sebagai Research Fellow di Institut Pengajian Asia Tenggara (ISEAS). Pada tahun 1986, beliau mengikuti program penulisan antarabangsa selama tiga bulan di University of Iowa, dan dilantik menjadi Honorary Fellow. Dari tahun 1991 hingga 1992, Masuri menjadi penulis tamu di Jabatan Pengajian Melayu, Universiti Kebangsaan Singapura (NUS).

Masuri juga merupakan salah seorang pelopor Angkatan Sasterawan ’50 (Asas ’50). Beliau berpendapat dengan adanya badan persuratan ini, para penulis dapat mengisi jiwa dan rohani masyarakat dengan nilai-nilai yang murni. Beliau merupakan Ketua 1 Asas ‘50 dari tahun 2001–2005.

Masuri S N telah kembali ke rahmatullah pada 6 haribulan Disember 2005.

#### **Karya-Karya Masuri**

Pengalaman telah menjadi sumber bekalan Masuri dalam menghasilkan karya-karyanya sama ada dalam bentuk sajak, cerpen ataupun esei dan kritikan. Menurut Ismail Hussein (1959), Masuri merupakan seorang penyair yang “sangat halus perasaan dan lekas pula tersentuh” dengan keadaan dan kejadian di sekelilingnya dan ia telah mempengaruhi “isi dan jiwa penciptaannya.”

Semangat patriotik Masuri dan cinta kepada bangsa dan tanah air (Ali Haji Ahmad, 1960), jelas terpancar melalui sajak-sajaknya. Umpamanya, sajak terawal beliau berjudul “Ros Kupuja” dan “Bunga Sakura” terbit di Singapura pada zaman pendudukan Jepun dalam akhbar Berita Malai, 5 September 1944.

         **Ros Kupuja**<br>   *Ros berkembang*<br>     *Memerah garang*<br>   *Jadi pujaan*<br>     *Setiap insan*.<br>   *Disinari matahari*<br>     *Kian berseri*,<br>   *Merekah wangi*<br>     *Memikat hati*.<br>   *Jiwa pahlawan*<br>     *Memandang kembang*,<br>   *Ingin berjuang*<br>     *Membela watan*.<br>   *Harum tak terkira*<br>     *Rontok menyesal*,<br>   *Bagaikan sateria*<br>     *Pulang ke asal*.<br>          (Puisi Pilihan, 1989, ms 4)

Karya-karya awal ini menampilkan nada patrotisme dan perjuangan anak watan terhadap pembebasan tanahairnya. Nada suara perjuangan akibat kegelisahan bangsa yang tertawan jelas tertera di dalam kumpulan puisi Awan Putih (1958) yang merupakan kumpulan puisi pertama beliau yang mengandungi 80 buah karya-karya yang dihasilkan dari tahun 1944 sehingga 1951. "Membela Nusa", "Nyiur Melambai" dan "Untuk Bangsa" adalah sebahagian contoh yang terdapat di kumpulan puisi ini.

Sepanjang hayatnya beliau telah menghasilkan lebih daripada 1000 kuntum sajak dan dianggap sebagai pelopor pembaharuan sastera Melayu, khususnya sajak atau puisi moden. Beliau juga menggunakan nama pena Martina. Kumpulan koleksi Suasana Senja (2003), adalah kumpulan sajaknya yang terakhir diterbitkan dan merupakan himpunan sajak-sajak tulisannya dari tahun 1995–2001.

Selain puisi, beliau juga menulis cerpen. Lukisan Rasa (1960) adalah kumpulan 12 buah cerpen yang telah ditulis pada tahun 1948–52. Sebagaimana sajak-sajaknya, cerpen-cerpen Masuri juga menyampaikan kisah dan hasrat masyarakatnya.

#### **Esei-Esei Masuri**

Esei dan kritikan Masuri banyak menyentuh tentang perkembangan sastera, bahasa dan juga isu-isu kemanusiaan. Ia memberi ruang untuk Masuri menyampaikan pemikirannya secara terus terang. Dalam merenung Dalam (2006) merupakan himpunan esei kritikan, kertas kerja dan bahan daripada ruangan akhbar tulisan Masuri S N sejak tahun 1977 sehingga 2005. Esei-esei di dalam buku ini telah disusun kepada empat bahagian iaitu, Bahasa, Sastera, Pendidikan dan Kemanusiaan untuk para pembaca dan pengkaji memberikan tumpuan kepada sesuatu bidang.

Di antara esei yang menarik di dalam buku ini ialah pendapat beliau tentang perlunya didirikan sebuah perpustakaan yang diisi dengan lengkap buku-buku, majalah-majalah bahasa dan kesusasteraan negara-negara Indonesia, Malaysia dan Brunei Darussalam untuk didedahkan kepada generasi muda supaya mereka tidak berasa rendah diri di tengah-tengah dunia yang amat mencabar.

Akhir kalam, apa yang kita boleh hayati daripada karyakarya Masuri ialah “pemaknaan dalam kehidupan” sebagai “salah satu kepedulian dalam kemanusiaan”, (Azhar, 2007).

#### **Anugerah**

**1963:** Bintang Bakti Masyarakat (PBM)<br> **1974:** Hadiah Pertama JBHS: Esei Sastera<br>
**1979:** Hadiah Pertama JBHS: Sajak<br> **1980:** Southeast Asia (SEA) Write Award<br> **1990:** National Book Development Council of Singapore (poetry award) First Prize<br>  **1995:** Anugerah Tun Seri Lanang. Majlis Bahasa Melayu Singapura<br> **1995:** ASEAN Cultural Award: Sastera<br> **1995:** Anugerah Sastera MBMS: Esei Sastera<br> **1995:** Anugerah Pencapaian Cemerlang Singapore Muslim Community: 50 Tahun Pencapaian Persuratan<br> **1996:** Montblanc-NUS Centre for the Arts Literary Award: Recognition for contribution to Singapore Malay Literature<br> **1997:** Hadiah Sastera MBMS: Esei Sastera<br> **2000:** Pingat Jasa Gemilang<br>**2002:** Anugerah Suluh Budiman Universiti Pendidikan Sultan Idris (UPSI)<br>**2002:** Anugerah Dharma bakti, GAPENA<br> **2002:** Ijazah Kehormat Doktor Pendidikan Universiti Pendidikan Sultan Idris (UPSI)

#### **Senarai Karya**<br> **Puisi**<br> 
**1958:** *Awan putih: kumpulan sajak2*. Singapura: Geliga Limited. \[RCLOS 899.281 MAS\] <br>**1962:** *Warna suasana: kumpulan pertama dari suara dan bichara sajak2 pilihan 1950–56*. Kuala Lumpur: Oxford University Press. \[RSEA 899.2305 MAS\]<br> **1967:** *Bunga pahit: kumpulan kedua dari suara dan bichara, sajak-sajak pilihan 1957–60*. Kuala Lumpur: Oxford University Press. \[RSING 899.2305 MAS\] <br>**1970:** *Sa-lagi hayat di-kandong badan*. Singapura: Pustaka Nasional. \[RCLOS 899.2305 MAS\]<br> **1984:** *Dalam makna: kumpulan sajak 1965–1975*. Singapura: Badan Kesenian Melayu Singapura. \[RSING S899.2305 MAS\]<br> **1987:** *Singgah (sajak-sajak pilihan 1976–1986*). Singapura: Angkatan Sasterawan 50. \[RSING S899.2305 MAS\] <br>**1989:** *Puisi-puisi pilihan*. Kuala Lumpur: Dewan Bahasa dan Pustaka. \[RSING S899.2305 MAS\]<br>**1995:** *Mimpi panjang seorang penyair*. Kuala Lumpur: Dewan Bahasa dan Pustaka. \[RSING S899.2313 MAS\]<br> **2003:** *Suasana senja: kumpulan sajak* 1995–2001. Singapura: Angkatan Sasterawan ’50. \[RSING 899.281 MAS\]

#### **Antologi**<br>
**1961:** *Puisi Baharu Melayu 1942–1960*. Kuala Lumpur: Dewan Bahasa dan Pustaka. \[RSEA M899.230081305 ALI\]. (antologi bersama)<br>**1963**: *Sajak-sajak Melayu baru 1946–1961/Modern Malay verse 1946–1961*. (dwi bahasa) (antologi bersama)<br> **1975:** *Puncak Sembilan*. Singapura: Pustaka Nasional. \[RSING 899.230081305 PUN\]. (antologi bersama)<br> **1977:** *Singapore Writing*. Singapore: Woodrose Publications for the Society of Singapore Writers. \[RSING 899.230081305 PUN\]. (antologi bersama) <br>**2000:** *Rhythms – A Singaporean Millennial Anthology of Poetry*. Singapore: National Arts Council. \[RSING S821 RHY\]. (antologi bersama)<br> **1981:** *Puisi-puisi Nusantar*. Kuala Lumpur: Dewan Bahasa dan Pustaka. \[RSEA 899.230081305 PUI\]. (antologi bersama)<br> **1981:** *Puisi Temasik*. Singapura: Angkatan Sasterawan ‘50. \[RCLOS 899.281 PUI\]. (antologi bersama)<br> **1985:** *Poetry of Singapore*. Singapore: Published under the sponsorship of the ASEAN Committee on Culture and Information. \[RSING S821 POE\]. (antologi bersama)<br> **1987:** *Tiga Warna Bertemu: Antologi puisi penulis-penulis Singapura*. Kuala Lumpur: Dewan Bahasa dan Pustaka. \[RSING S899.230081305 TIG\]








